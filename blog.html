<html>
<head>
<style>
body {background-color: LightYellow;}
h1   {color: ForestGreen;}
p    {color: LightSeaGreen;}
img {display: block;
  margin-left: auto;
  margin-right: auto;} 
</style>
<title>ಎಲ್-ನಿನೋ ಮತ್ತು ಮುಂಗಾರುಮಳೆ(el-nino,monsoon,iod)</title>
</head>
<h1 style="text-align:center;">ಎಲ್-ನಿನೋ ಮತ್ತು ಮುಂಗಾರುಮಳೆ</h1>
<h1 style="text-align:center;">ದಿನಾಂಕ : ೧೦ ಜೂನ್ ೨೦೨೩</h1>  
</body> 
<p>	ಮುಂಗಾರುಮಳೆ ವಾಡಿಕೆಯಂತೆ ಶುರುವಾಗುವುದು ಜೂನ್ ೧ನೇ ತಾರೀಕಿನಿಂದ, ಆದರೆ ಈ ಬಾರಿ ೮ ದಿನಗಳ ನಂತರ ಕೇರಳ ರಾಜ್ಯ ಪ್ರವೇಶಿಸಿದೆ. ಮುಂಗಾರು ಕೇರಳ ಪ್ರವೇಶಿಸಿದ ಬೆನ್ನಲ್ಲೇ, ೩ ರಿಂದ ೫ ದಿನಗಳೊಳಗೆ ಕರ್ನಾಟಕದ ದಕ್ಷಿಣ ಒಳನಾಡು ಮತ್ತು ಪಶ್ಚಿಮಘಟ್ಟಗಳಲ್ಲಿ, ೮ ರಿಂದ ೧೦ ದಿನಗಳೊಳಗೆ ಮಧ್ಯ ಮತ್ತು ಉತ್ತರ ಕರ್ನಾಟಕಕ್ಕೆ ತೀವ್ರ ಮಳೆಯನ್ನು ತರುತ್ತದೆ. ಮುಖ್ಯವಾಗಿ ಮೇ ತಿಂಗಳಿನಿಂದ ಅರಬ್ಬೀ ಸಮುದ್ರದಲ್ಲಿ ಬೀಸುವ ನೈಋತ್ಯ ಮಾರುತಗಳು, ಸಮುದ್ರದಿಂದ ಆವಿಯಾದ ತೇವಾಂಶವನ್ನು ಹೊತ್ತು ಭರತಖಂಡದಕ್ಕೆ ತಂದೊಯ್ಯುತ್ತವೆ. ಇದೇ ತೇವಾಂಶ, ಸಾಂದ್ರೀಕರಿಸಿ ಮಳೆಯಾಗಿ ಸುರಿಯುತ್ತದೆ. ಈ ಪ್ರಕ್ರಿಯೆಯು, ಮೇ ತಿಂಗಳ ಕೊನೆಯ ವಾರದಿಂದ ಜೂನ್ ಮೊದಲ ವಾರದ ಹೊತ್ತಿಗೆ ತೀವ್ರಗೊಂಡು, ಮುಂಗಾರು ಮಳೆಯಾಗಿ ಸುರಿಯಲು ಪ್ರಾರಂಭಿಸುತ್ತದೆ. ಈ ವರ್ಷದ ಮುಂಗಾರು ತಡವಾಗಿರುವುದಕ್ಕೆ ಮುಖ್ಯ ಕಾರಣ 'ಬೀಪರ್ಜಾಯ್' ಎಂಬ ಅರಬ್ಬೀ ಸಮುದ್ರದ ಚಂಡಮಾರುತ. ಜೂನ್ ೫ನೇ ತಾರೀಕಿನಂದು ಅರಬ್ಬೀ ಸಮುದ್ರದ ದಕ್ಷಿಣ ಭಾಗದಲ್ಲಿ ಕಡಿಮೆ ಒತ್ತಡದ ವ್ಯವಸ್ಥೆಯಾಗಿ ಕಾಣಿಸಿಕೊಂಡ 'ಬೀಪರ್ಜಾಯ್', ಕೇವಲ ಮೂರೇ ದಿನಗಳಲ್ಲಿ ಚಂಡಮಾರುತವಾಗಿ ಬದಲಾಯಿತು. ಈ ಚಂಡಮಾರುತವು ವಾತಾವರಣದಲ್ಲಿನ ತೇವಾಂಶವನ್ನು ತನ್ನೆಡೆಗೆ ಸೆಳೆದುಕೊಳ್ಳುತ್ತಿರುವುದರಿಂದ, ಮುಂಗಾರು ಹೊತ್ತು ತರುತ್ತಿದ್ದ ವಾತಾವರಣದ ತೇವಾಂಶವು ಕಡಿಮೆಯಾಗಿ, ಮಳೆಯು ತಡವಾಗಲು ಪ್ರಮುಖ ಕಾರಣವಾಗಿದೆ. ಇದಲ್ಲದೆ, ಭಾರತೀಯ ಹವಾಮಾನ ಇಲಾಖೆ ಈ ಬಾರಿ ಧೀರ್ಘಾವಧಿಯ ಸರಾಸರಿಗಿಂತಲೂ ಸ್ವಲ್ಪ ಕಡಿಮೆ ಮಳೆಯ ನಿರೀಕ್ಷೆಯನ್ನು ಹೊಂದಿದ್ದು, ಇದಕ್ಕೆ ಕಾರಣ 'ಎಲ್-ನಿನೋ' ಎಂಬ ಪೆಸಿಫಿಕ್ ಮಹಾಸಾಗರದ ಒಂದು ಪ್ರಕ್ರಿಯೆಯಾಗಿದೆ.<br></p> 
<p>'ಎಲ್-ನೀನ್ಯೋ'(ಅಥವಾ 'ಎಲ್-ನಿನೋ') ಎಂಬುದು ಸ್ಪ್ಯಾನಿಷ್ ಭಾಷೆಯಲ್ಲಿ 'ಆಶೀರ್ವದಿಸಿದ ಪುಟ್ಟ ಮಗು' ಎಂಬರ್ಥ ಕೊಡುವ ಪದ. ೧೮ನೇ ಶತಮಾನದಲ್ಲಿ ಪೆರು ದೇಶದಲ್ಲಿನ ಕರಾವಳಿ ಪ್ರದೇಶದಲ್ಲಿ ಕೆಲ ವರ್ಷಗಳ ಕಾಲ ಡಿಸೆಂಬರ್ ತಿಂಗಳಿನಲ್ಲಿ ಪೆಸಿಫಿಕ್ ಸಮುದ್ರದ ಮೆಲಮೈ ನೀರು ಬೆಚ್ಚಗಿರುವುದನ್ನು ಹಾಗು ಮೆಲ್ಲಗಿನ ಸಮುದ್ರದ ಮೇಲ್ಮ್ಯ್ ಪ್ರವಾಹವನ್ನು(ಸರ್ಫೇಸ್ ಕರೆಂಟ್) ಗಮನಿಸಿದ್ದ ಅಲ್ಲಿನ ಮೀನುಗಾರರು ಹಾಗು ನಾವಿಕರು, ಇದನ್ನು ಆ ಸಮಯದಲ್ಲಿ ಆಗುತ್ತಿದ್ದ ಅತೀವ್ರ ಮಳೆಗೆ ಕಾರಣವೆಂದು ತಿಳಿದು ಈ ಹವಾಮಾನ ಪ್ರಕ್ರಿಯೆಗೆ 'ಎಲ್-ನಿನೋ' ಎಂದು ಹೆಸರಿಸಿದರು. ಎಲ್-ನಿನೋ ಭೂಮಧ್ಯ ರೇಖೆಯ ಪೆಸಿಫಿಕ್ ಮಹಾಸಾಗರದ ಉಷ್ಣಾಂಶ ವಲಯಗಳಲ್ಲಿ ಕಂಡು ಬರುವ ವಾಯುಚಕ್ರದ ಒಂದು ಭಾಗ. ಭೂಮಧ್ಯ ರೇಖೆಯ ಬಳಿ ಪೂರ್ವದಿಂದ ಪಶ್ಚಿಮಕ್ಕೆ ಹರಿಯುವ ಕೆಳಮಟ್ಟದ ವಾಯುಮಂಡಲದ ಗಾಳಿಯ ವೇಗವು ಕೆಲವೊಮ್ಮೆ ಕಾರಣಾಂತರಗಳಿಂದ ಕಡಿಮೆಯಾಗುತ್ತದೆ. ಇದರಿಂದ ಪಶ್ಚಿಮ ಪೆಸಿಫಿಕ್ಕಿನ ಸಮುದ್ರ ಮೇಲ್ಮ್ಯ್ ತಾಪಮಾನವು ಪೂರ್ವ ಪೆಸಿಫಿಕ್ಕಿಗಿಂತ ಕಡಿಮೆಯಾಗಿ, ದಕ್ಷಿಣ ಅಮೆರಿಕಾದ ಪಶ್ಚಿಮ ಕರಾವಳಿ ಪ್ರದೇಶಗಳಲ್ಲಿ ಬೆಚ್ಚನೆಯ ನೀರು ಒಟ್ಟುಗೂಡಿ ವಾಯುಮಂಡಲಕ್ಕೆ ಹೆಚ್ಚಿನ ತೇವಾಂಶ ಹರಿದು ಹೆಚ್ಚು ಮಳೆಯಾಗುತ್ತದೆ. ಆದರೆ ಪಶ್ಚಿಮ ಪೆಸಿಫಿಕ್ಕಿನ ದೇಶಗಳಾದ ಆಸ್ಟ್ರೇಲಿಯಾ, ನ್ಯೂಜಿಲ್ಯಾಂಡ್, ಇಂಡೋನೇಷ್ಯಾ , ಫಿಲಿಪ್ಫಿನ್ಸ್ ಮುಂತಾದಕಡೆ ಮಳೆಯು ಕಡಿಮೆಯಾಗಿ ಬರಗಾಲ ಆವರಿಸುತ್ತದೆ. ಭಾರತದಲ್ಲಿಯೂ ಸಹ ಹೆಚ್ಚಾಗಿ ತೀವ್ರ ಬರಗಾಲ ಬಂದಿರುವ ವರ್ಷಗಳನ್ನು ಗಣನೆಗೆ ತೆಗೆದುಕೊಂಡರೆ, ಕಳೆದ ೧೦೦ ವರ್ಷಗಳಲ್ಲಿ ೧೮ರಲ್ಲಿ ೧೩ ಬರಗಾಲದ ವರ್ಷಗಳು ಎಲ್-ನಿನೋದ ಕಾರಣದಿಂದಾಗಿ ಆಗಿವೆ.<br></p>
<p>ಇದಲ್ಲದೆ ಹಿಂದೂ ಮಹಾಸಾಗರದ ಪೂರ್ವ ಹಾಗು ಪಶ್ಚಿಮ ಉಷ್ಣಾಂಶ ವಲಯಗಳ ನಡುವೆ ಎಲ್-ನಿನೋದಂತೆಯೇ ತಾಪಮಾನ ವ್ಯತ್ಯಾಸಗಳು ಕಂಡು ಬಂದಲ್ಲಿ ಅದನ್ನು 'ಹಿಂದೂ ಮಹಾಸಾಗರದ ದ್ವಿಧ್ರುವಿ' (ಡೈಪೋಲ್) ಎಂದು ಕರೆಯುತ್ತಾರೆ. ಸದ್ಯಕ್ಕೆ ಹಿಂದೂ ಮಹಾಸಾಗರದಲ್ಲಿ ಈ ದ್ವಿಧ್ರುವಿ ಅಷ್ಟಾಗಿ ಶಕ್ತಿಯುತವಾಗಿ ಇಲ್ಲದಿರುವುದರಿಂದ ಹಾಗು ಮುಂಬರುವ ದಿನಗಳಲ್ಲಿ ಪೂರ್ವಕ್ಕಿಂತ ಪಶ್ಚಿಮದ ಸಮುದ್ರ ತಾಪಮಾನಗಳಲ್ಲಿ ಏರಿಕೆಯಾದರೆ, ಎಲ್-ನಿನೋದ ಪರಿಣಾಮ ಈ ಬಾರಿಯ ಮುಂಗಾರು ಮಳೆಯ ಮೇಲೆ ಕುಂಠಿತಗೊಂಡು ಸಾಮಾನ್ಯ ಧೀರ್ಘಾವಧಿ ಸರಾಸರಿಯಷ್ಟು ಮಳೆಯನ್ನು ನಿರೀಕ್ಷಿಸಬಹುದು.<br></p>  
	 
	  

</html>  
